#插秧歌
手捏青苗种福田，低头便见水中天。
六根清净方成稻，后退原来是向前。

#拨棹歌
有一鱼兮伟莫裁，混虚包纳信奇哉，能变化，吐风雷，下线何曾钓得来。
**千尺丝纶直下垂，一波才动万波随，夜静水寒鱼不食，满船空载月明归。**
莫学他家弄钓船，海风起也不知边，风拍岸，浪掀天，不易安排得帖然。
大钓何曾离钓求，抛竿卷线却成愁，法卓卓，乐悠悠，自是迟疑不下钩。
别人只看采芙蓉，香气长粘绕指风，两岸映，一船红，何曾解染得虚空。
静不须禅动即禅，断云孤鹤两萧然，烟浦畔，月川前，槁木形骸在一船。
莫道无修便不修，菩提痴坐若为求，勤作棹，慧为舟，这个男儿始彻头。
水色春光处处新，本来不俗不同尘，着气力，用精神，莫作虚生浪死人。
独倚兰桡入远滩，江花漠漠水漫漫，空钓线，渡腥膻，那得凡鱼总上竿。
扬却云蓬进却船，一竿云影一潭烟，既掷网，又抛筌，莫教倒被钓丝牵。
苍苔滑净坐忘机，截眼寒云叶叶飞，戴箬笠，挂蓑衣，别无归处是吾归。
外却形骸放却情，萧然孤坐一船轻，圆月上，四方明，不是奇人不易行。
世知我懒一何嗔，宇宙船中不管身，烈香饮，落花茵，祖师元是个闲人。
都大无心罔象间，此中那许是非关，山卓卓，水潺潺，忙者自忙闲者闲。
鼓棹高歌自适情，音稀和寡出嚣尘，清风起，浪元平，也且随流逐势行。
浪宕从来水国间，高歌龟枕看遥山，红蓼岸，白苹湾，肯被兰桡使不闲。
一叶虚舟一副竿，了然无事坐烟滩，忘得丧，任悲欢，却教人唤有多端。
一任孤舟正又斜，乾坤何路指津涯，抛岁月，卧烟霞，在处江山便是家。
愚迷未识主人翁，终日孜孜恨不同，到彼岸，出樊笼，元来只是旧时公。
古钓先生鹤发垂，穿波出浪不曾疑，心荡荡，笑怡怡，长道无人画得伊。
一片江云倐忽开，翳空朗日若为哉，适消散，又徘徊，试问本从何处来。
不妨轮线不妨钩，只要钩轮得自由，掷即掷，收即收，无踪无迹乐悠悠。
钓下俄逢赤水珠，光明圆澈等清虚，静即出，觅还无，不在鲡龙不在鱼。
卧海拏云势莫知，优游何处不相宜，香象子，大龙儿，甚么波涛颺得伊。
虽募求鱼不食鱼，网壶蓬户本空无，在世界，作凡夫，知闻只是个毗卢。
香饵针头也不无，向来只是钓名鱼，波沃日，浪涵虚，万象箩笼号有余。
乾坤为舸月为蓬，一屏云山一罨风，身放荡，性灵空，何妨南北与西东。
终日江头理棹间，忽然失济若为还，滩急急，水潺潺，争把浮生作等闲。
有鹤翱翔四海风，往来踪迹在虚空，图不得，算何穷，日月还教没此中。
钓头曾未曲些些，静向江滨度岁华，酌山茗，折芦花，谁言埋没在烟霞。
吾自无心无事间，此心只有水云关，携钓竹，混尘寰，喧静都来离又闲。
晴川清濑水横流，萧洒元同不系舟，长自在，恣优游，将心随逐几时休。
欧冶铣锋价最高，海中收得用吹毛，龙凤绕，鬼神号，不见全牛可下刀。
动静由来两本空，谁教日月强施功，波渺渺，雾蒙蒙，却成江上隐云中。
问我生涯只是船，子孙各自睹机缘，不由地，不由天，除却蓑衣无可传。
媚俗无机独任真，何须洗耳复澄神，云与月，友兼亲，敢向浮沤任此身。
逐块追欢不识休，津梁混不挂心头，霜叶落，岸花秋，却教渔父为人愁。
二十年来江上游，水清鱼见不吞钩，钓竿斫尽重栽竹，不计工程得便休。
三十余年坐钓台，钩头往往得黄能，锦鳞不遇虚劳力，收取丝纶归去来。


